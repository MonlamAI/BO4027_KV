།།འཇིག་རྟེན་དབང་ཕྱུག་སྙིང་རྗེའི་ཟླ་བ་ལ་གསོལ་བའི་ཚིགས་སུ་བཅད་པ་བདུད་རྩིའི་པདྨོ་ཞེས་བྱ་བ།  ན་མོ་ལོ་ཀ་ནཱ་ཐཱ་ཡ།  དགེ་ལེགས་བདུད་རྩིའི་སྣང་བ་ཡིས།  །ཕན་བདེའི་ཆུ་གཏེར་རྒྱས་མཛད་པ།  །འཕགས་མཆོག་སྙིང་རྗེའི་ཟླ་བ་ཡིས།  །རྟག་ཏུ་ཤིས་པ་སྦྱིན་གྱུར་ཅིག  ༡  །སྤྱན་རས་གཟིགས་ཞེས་མཚན་ཙམ་གྱི།  །རིན་ཆེན་གང་གིས་འཆང་བ་ཡང་།  །སྲིད་ཞིའི་དབུལ་བ་མཐར་མཛད་པས།  །བྱང་ཆུབ་བར་དུ་དགྱེས་པས་སྐྱོངས།  ༢ །ཐར་པའི་མཆོག་དང་རྣམ་དཔྱོད་བློ།  །རིང་འཚོའི་ཚེ་དང་འབྱོར་པའི་ཕུལ།  །སྐལ་བཟང་ཀུན་དགའི་འདོད་འཇོ་བ།  །ཕྱག་ན་པདྨོས་བཟུང་གྱུར་ཅིག  ༣  །སུ་ཞིག་ངན་སོང་འཁོར་བ་ལས།  །མཐོ་རིས་མྱང་གྲོལ་ལ་འགོད་ཅེས།  །དུས་གསུམ་ཐུགས་རྗེས་དགོངས་པའི་གཉེན།  །སྤྱན་རས་གཟིགས་དབང་འགྲུབ་པར་ཤོག  ༤ །དེ་མཐུས་བདག་དང་མཁའ་མཉམ་གྱི།  །ཡིད་ཅན་རྒྱ་མཚོའི་རྡུལ་སྙེད་ཀུན།  །འཕགས་པའི་ཐུགས་རྗེའི་ཕྱག་བརྐྱངས་ཏེ།  །བདེ་ཆེན་ཞིང་དུ་འཁྲིད་གྱུར་ཅིག  ༥  །དེར་ནི་འོད་མཐའ་ཡས་པ་དང་།  །འཕགས་མཆོག་དགྱེས་པས་བཤེས་མཛད་ནས།  །སྐད་ཅིག་རེར་ཡང་བསམ་ཡས་ཀྱི།  །གཟུངས་དང་ཏིང་འཛིན་ཐོབ་པར་ཤོག  ༦ །འཁོར་བའི་ཚུ་རོལ་མི་གནས་ཤིང་།  །མྱང་འདས་ཕ་རོལ་གཞོལ་མིན་པར།  །དབུ་མའི་ལམ་ནས་འཇིག་རྟེན་གྱི།  །མགོན་པོ་མྱུར་དུ་འགྲུབ་གྱུར་ཅིག  ༧  །འཕགས་པ་འཇིག་རྟེན་དབང་ཕྱུག་སྙིང་རྗེའི་ཟླ་བ་ལ་གསོལ་བའི་ཚིགས་སུ་བཅད་པ་འདིའང་།  མ་ཎི་བ་མཉྫུ་གྷོ་ཥས་གྲུ་འཛིན་བདག་པོ་དྲན་པའི་སྐད་ཅིག་ལ་བྲིས་ཏེ་གསོལ་བ་བཏབ་པ་སིདྡྷི་རསྟུ།།